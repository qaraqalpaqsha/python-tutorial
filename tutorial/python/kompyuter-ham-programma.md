# KOMPYUTER HÁM PROGRAMMA

Búgingi kúnde kompyuterler isletilmeytuģın tarawdıń ózi joq. Islep shıģarıw, sanaat, awıl xojalıģı, huqıq, muzika, siyasat, sawda, tálim, basqarıw, arxitektura, ilim-pán hám basqa tarawlardı kompyutersiz kóz aldımızģa keltire almaymız.

Programma ne ekenligin túsiniwden ushın aldın kompyuterler haqqında bilip alayıq. Kompyuter — bul maģlıwmatlarģa islew beriwshi elektron qurılma. Kompyuterdiń tiykarģı waziypası maģlıwmatlardı oqıw, olar ústinde túrli esap-kitaplardı ámelge asırıw hám saqlaw bolıp esaplanadı.

{% hint style="info" %}
Kompyuter ingliz tilindegi "**compute**" — esaplaw sózinen alınģan.
{% endhint %}

## KOMPYUTERDIŃ ISHKI DÚZILISI

Óziniń tiykarģı waziypaların orınlawı ushın hár qanday kompyuter 3 bólimnen ibarat boladı, qále qolımızdaģı aqıllı saatlar, qále super-kompyuterler:

1. **Processor** — bul kompyuterdiń mıyı. Hámme esaplawlar processor tárepinen orınlanadı.
2. **Yad** — maģlıwmatlardı saqlaw ushın.
3. **Kiriw/Shıģıw qurılmaları** — paydalanıwshıdan maģlıwmat alıw hám qaytarıw ushın (klaviatura, ekran, mikrofon h.t.b).

Dáslepki kompyuterler belgili bir waziypanı orınlaw ushın qurılģan hám tek ģana bir túrdegi mashqalalarģa sheshim bergen. Mısal ushın, ekinshi watandarlıq urısı waqtında Alan Tyuring tárepinen jaratılģan "Bombe" elektron esaplaw mashinası Germaniya armiyasınıń Engima shifrların buzıwģa qaratılģan. Yamasa 1941-jılda Jon Vinsent Atanasoff hám onıń shákirti Klifford Berry tárepinen jaratılģan ABC kompyuteri tek ģana sızıqlı teńlemeler sistemasın sheshe alģan.

Waqıt ótiwi menen kóp maqsetli processorlar jaratıldı. Bunday processorlar bir túrdegi emes, qálegen arifmetik esap-kitaplardı orınlay alatuģın boldı. Nátijede bir kompyuterde túrli máselelerge sheshim tabıw imkaniyatı payda boldı. Bunday kompyuterlerdiń yadına túrli maģlıwmatlardı hám bul maģlıwmatlarģa qanday islew beriw haqqındaģı buyrıqlardı jaylastırıw arqalı qálegen nátiyjeni alıw imkaniyatı jaratıldı. Basqasha qılıp aytqanda, "programmalastırıw" túsinigi payda boldı.

## PROGRAMMA NE?

{% hint style="info" %}
Programma - kompyuterge qaysı ámellerdi qanday izbe-izlikte orınlawın kórsetiwshi kórsetpeler kompleksi.
{% endhint %}

Programmalarģa video pleyerler, oyınlar, veb-brauzerler mısal boladı. Kompyuterde qandayda bir waziypanı orınlaw ushın bir qurılma hám programmadan paydalanamız. Máselen, telefon járdeminde súwretke alıw ushın telefonımızda kamera hám kamera menen isleytuģın arnawlı programma ornatılģan bolıwı kerek.

Demek, kompyuterden paydalanıw ushın tek ģana elektron qurılmalar emes, bálki bul qurılmalardı iske túsiriwshi programmalarda júdá áhmiyetli eken.

## PROGRAMMALASTÍRÍW

Programmalardı jaratıw processi programmalastırıw dep ataladı. Joqarda aytılģanlardan juwmaq shıģaratuģın bolsaq, programmalastırıw kompyuterge túrli waziypalardı orınlawģa kórsetpe beriw eken. Waziypalar ápiwayı yamasa quramalı bolıwı múmkin.

Waziypa qánshelli quramalı bolmasın, onı bir neshe ápiwayı qádemlerge (kórsetpelerge) bóliwimiz múmkin. Kórsetpelerdi kompyuter túsinetuģın tilde jazıw processi kodlaw (coding) dep ataladı.

Demek, programmalastırıw másele ústinde pilirlew hám mashqalanı bir neshe ápiwayı kórsetpelerge ajratıw bolsa, kodlaw aytılģan qádemlerdi tikkeley kompyuter tiline awdarma qılıw eken.
